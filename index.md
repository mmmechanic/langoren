# Välkommen till Långören

![Image](https://usercontent.one/wp/nyhemsida.langoraslakten.org/wp-content/uploads/2024/07/langoren003-Kopia-copy.jpg)

Välkommen till Långören i [Torhamns skärgård](https://torhamn.com/wp-content/uploads/2012/12/Sjo%CC%88kort-1024x614.png), "lotsarnas ö" sedan 1700-talets början!

Ön är belägen intill farleden som löper från södra delen av Kalmarsund till örlogsstaden Karlskrona. Lotsstationen, anlagd ca 1710, stängdes 1960 men byn har behållit sin karaktär av lots- och fiskeläge. Det öppna landskapet utanför byn, Skäret, speglar generationers utnyttjande av naturen.

Vi har en strövstig som ger information om öns natur- och kulturlandskap. I lotshuset finns utställningar med anknytning till öns historia. Från lotstornet har man en fantastisk utsikt över skärgården. Här finns också en lägenhet att hyra. Under semestertid finns ett café i den gamla ålfiskeboden. Långören är också barnens ö.

Sommartid trafikerar [skärgårdsbåtarna](https://www.blekingetrafiken.se/reseinformation/tidtabeller/) ön flera gånger dagligen.

Långörens Hembygds- och samhällsförening ansvarar för denna hemsida, som ger en allmän information om Långörens natur och kultur. Här presenteras också öns föreningar och deras verksamhet.

## Hitta Hit

Långören är den östligaste ön i Torhamns skärgård, även kallad Östra Skärgården, som tillhör Karlskrona kommun. Avståndet till Torhamn är 3 km, till Karlskrona ca 20 km.

Reguljär båttrafik upprätthålls av [Blekingetrafiken](https://www.blekingetrafiken.se/reseinformation/tidtabeller/) – se deras hemsida för tidtabeller. Sommartid finns det dagliga förbindelser från såväl Karlskrona och Yttre Park (m/f Wittus) som Torhamn (m/f Ungskär). Övrig tid på året är förbindelserna reducerade.

Fritidsbåtar kan tillfälligt lägga till vid öns norra udde, vid Salthallabryggan. Kartan över Karlskrona skärgård till höger visar Långörens läge.

**Nedan kan du se vart Långörenn är på kartan**

<iframe src="https://www.google.com/maps/embed?pb=!1m14!1m8!1m3!1d8910.761037754017!2d15.8177949!3d56.0586634!3m2!1i1024!2i768!4f13.1!3m3!1m2!1s0x46560fcb2a8b82a9%3A0x8e5745e30d0c302b!2zTMOlbmfDtnJlbiBicnlnZ2E!5e0!3m2!1sen!2sse!4v1735201947423!5m2!1sen!2sse" allowfullscreen="" loading="lazy" referrerpolicy="no-referrer-when-downgrade"></iframe>

## Välkommen att bo i Lotshuset

Välkomna till Långörens vandrarhem tillika öns Lotshus!

Vill du njuta av lugnet och se solens upp och nedgång över havet? Då är Långörens vandrarhem rätt plats för dig! I vårt vandrarhem finns möjlighet att övernatta enstaka nätter eller hela veckor. Vandrarhemmet är i enkel men mysig standard. Elektricitet finns i byggnaderna men vatten hämtas i en kran utanför husets knut. Fullt utrustat kök finns. Två miljövänliga förmultningstoaletter i god standard finns på tomten. Tillgång till wi-fi, grill och utemöbler.

Observera att det inte finns några inköpsmöjligheter på ön, närmsta affär finns på fastlandet i Torhamn.

Vandrarhemmets byggnader är kulturminnesmärkta varav ingen tillgänglighetsanpassning kunnat ske – trappor, trösklar och smala dörrar förekommer.

Utöver vandrarhem finns också möjlighet att boka möteslokal för cirka 20 personer på Lotshusets bottenvåning. Även öns Missionshuset är möjlig att boka för möten och ceremonier.

Verksamheten drivs ideellt, alla intäkter går till drift och underhåll av Lotshuset och Missionshuset.

Vandrarhemmet är öppet maj-september.

Vill du läsa mer eller boka? Besök vår bokningssite 

<a href="https://langorens-hembygdsforening.bokamera.se/">
  <button>Boka Här</button>
</a>


Kontakta vandrarhemmet via bokning.langoren@gmail.com

## Långörens Strövstig

Välkommen att vandra på vår strövstig genom byn och ut på det öppna Skäret! Stigen börjar vid Salthallabryggan på öns norra udde, går genom byn ut på Skäret som är ett öppet landskap söder om byn med hagmarker och strandängar. Tidigare har kor och får betat härute. Stigen följer den gamla Skärsvägen ut till den östra stranden, därefter är en slinga markerad som korsar öns södra del och fortsätter på västra sidan tillbaka till byn.

Skäret är ett ålderdomligt kulturlandskap med spår av äldre markanvädnning – bete, slåtter, jakt och fiske. På öns södra del finns "tomtningar", medeltida husgrunder från säsongvis bosättning. Det finns också fortifikationer som påminner om andra världskrigets kustförsvar.

Vi har markerat sexton sevärdheter utefter stigen. Dessa är utmärkta på en karta och beskrivna i broschyren Långörens natur- och kulturstig (du kan trycka ut den här på hemsidan eller hämta den i en brevlåda vid bryggan). Under vår och höst är det ganska vått på Skäret så vi rekommenderar kraftiga skor eller stövlar. Hela stigens längd är 2.5 km.
